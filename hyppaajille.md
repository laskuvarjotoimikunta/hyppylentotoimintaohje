# Hyppääjille

Tämä dokumentin kokonaisuus on ensisijaisesti suunnattu hyppylentotoiminnan parissa touhuaville.

Hyppääjien ei pidä osata lentää, eikä hyppääjien pidä tietää kaikkea hyppylentämisestä, mutta on kaikkien etu, että tietyt perusasiat on myös hyppääjillä oppilaista superheroihin tiedossa.

Hyppääjät voivat lukea tämän koko dokumentin, mutta tällä sivulla on kerrottu pääpiirteittäin ne asiat, jotka ovat oleellisia tekijöitä, joihin hyppääjä itse voi vaikuttaa.

## Painopiste ja koneen kuormaus

Tutustu hyppy-yhteisösi ohjeisiin, jossa kerrotaan ohjeet koneen kuormaamisesta.

Lentokoneiden lentokyky perustuu fysiikan lakeihin ja painopiste (missä kohdassa lentokonetta on eniten painoa) on lentokonekohtainen määritystyö.

Nyrkkisääntönä voidaan pitää, että suurin osa koneen sisällä olevasta massasta tulee olla mahdollisimman lähellä koneen siiven etureunaa. Mikäli koneen painopiste siirtyy liian taakse, on riskinä koneen peräsimen sakkaaminen, joka ilmenee koneen lentokyvyttömyytenä.

Yksiselitteistä ohjetta koneen eksaktiin kuormaukseen ei voi yleisohjeessa antaa ja tästä syystä vaadi ja lue hyppy-yhteisösi ohjeet koneen kuormaukseen liittyen.

Koneen kuormauksessa voi olla myös tiettyjä poikkeustilanteita, jotka eivät ole aivan itsestäänselvyyksiä:
Esimerkiksi eräässä Cessna Caravanissa vajaat pokat kuormataan jonoittain - ei riveittäin.

Tämäkin tieto on hyppy-yhteisösi ohjeistuksissa.

## Koneesta ulostautuminen eli exit

Huolehdi siitä, että pääset turvallisesti koneesta ulos.

Huomioi, että koneen oven takana on yleensä koneen peräsin. Tee uloshyppysi siten, ettet missään tilanteessa osu peräsimeen. Isolta ovelta uloshyppyhetkellä ylöspäin ponnistaminen esimerkiksi ei ole järkevää.
Jos hyppäät siipipuvulla tai vastaavalla vaativammalla esineistöllä, tutustu astetta tarkemmin tapoihin, jotka päätyvät turvalliseen ja onnistuneeseen hyppyyn.

Plan the jump - jump the plan.

## Hätähypyt / evakuointi

Hätähypyt ja koneesta evakuoinnit (maassa tapahtuvat nopeat poistumiset) on ohjeistettu hyppy-yhteisösi ohjeissa.

Hätähyppytoimenpiteet opetetaan kaikilla alkeiskursseilla ja toimintamallit poikkeavat hieman riippuen konetyypeistä.

## Komentoketju - kuka on päällikkö

Koneen päällikkö on koneen lentäjä. Koneen lentäjä on koneen päällikkö.

Mikäli sinulla on hyppylentotoimintoihin liittyvää kysyttävää, voit kysyä sitä lentäjältä silloin, kun kone on maassa ja asiaa voidaan tarkastella monista eri näkökulmista.

Mikäli kone on jo ilmassa, tee kuten suunniteltu. Koneen päällikön - lentäjän - tehtävänä on saattaa hyppylento suunnitellusti paikasta A paikkaan A. Jos muutoksia suunnitelmiin tulee hyppylennon aikana, lentäjän tehtävänä on aina tehdä päätös turvallisimpaan suuntaan. Tästä syystä lentäjä ei välttämättä suostu siihen toiveeseen, jonka hänelle lennon aikana esität. Sama toive maassa esitettynä, rauhallisesti mietittynä saattaa mennä suuremmalla todennäköisyydellä toteutukseen.

# Mitä seuraavaksi?

Jäikö tässä ohjeistuksessa joku asia kaihertamaan?
Laskuvarjotoimikunta ottaa mielellään vastaan ehdotuksia ohjeistuksen parantamiseen. Ohjeet osallistumiseen löydät [johdanto](SUMMARY.md)-sivulta.

Voit lisätä omaa tietämystäsi mahdollisista hyppylentotoiminnan riskeistä tutustumalla tämän ohjeistuksen lisäksi [linkeistä](linkit.md) löytyviin onnettomuustutkintaraportteihin ja muihin materiaaleihin.

Lyhyesti: Lue ohjeistus ja kysy kokeneemmilta, mikäli joku asia jää kaihertamaan.




