# Kouluttaja


Itsenäisestä hyppääjästä eroavaa laskuvarjohyppykouluttajaa ei tunneta EU-lainsäädännössä, ja kansallisessa lainsäädännössä ainoa viite löytyy ilmailun turvallisuusviranomaisen määräyksestä <sub>3</sub>. Sen mukaan hyppykouluttajan tulee

1. olla 18-vuotias, 
2. omannut itsenäisen hyppääjän koulutustodistuksen yli 2 vuotta,
3. omata vähintään 200 itseaukaisuhypyn kokemuksen ja 
4. olla koulutettu tehtävään.

Suomen Ilmailuliiton määräyksistä<sub>4</sub> löytyvä kouluttajahierarkia ja kouluttajien velvollisuudet yhdessä yleisten rikosoikeudellisten vastuuperiaatteiden kanssa velvoittavat jokaista hyppykouluttajaa. Vaikka tällaiset "soft law" -tyyppiset ohjeet eivät olekaan lain tai viranomaismääräysten tavoin velvoittavia, voidaan niitä käyttää arvioitaessa riittävää huolellisuutta rikosvastuuta tai vahingonkorvausvastuuta arvioitaessa mahdollisesti myös SIL-toiminnan ulkopuolella. Oikeusesimerkkejä löytyy muun muassa varjoliidon ja laitesukeltamisen parissa tapahtuneista onnettomuuksista.  Lisäksi ne ovat syntyneet kokemuksesta ja turvallisuushakuisesta  terveestä järjestä. Jokaisen kouluttajan tulee siis hyppylennolla:

- Ymmärtää olevansa vastuussa vielä tiedoiltaan ja taidoiltaan epäitsenäisen oppilaan toiminnasta
- Valvoa oppilaan toimintaa tämän kokemuksen edellyttämällä tavalla kaikilta turvallisuuden kannalta oleellisilta osin, ainakin:
  - Sijoittuminen, liikkuminen ja muu toiminta koneessa ja uloshypyssä
  - Uloshyppypaikan ja ilmatilan esteettömyyden varmistaminen
  - Varusteiden tarkastaminen ennen hyppyä
  - Oppilaan toiminta poikkeustilanteissa
 
  
Hyppykouluttajan tulee lisäksi ymmärtää olevansa todennäköisesti hyppylennon kokeneimpien hyppääjien joukossa ja omaavansa asemansa ja koulutuksensa vuoksi todennäköisesti keskimääräistä paremmat tiedot ja ymmärryksen koko hyppytapahtumasta. Tämä korostaa kouluttajan vastuuta muiden hyppääjien ja lentokoneen toiminnan tarkkailussa ja vaaratilanteisiin puuttumisessa.