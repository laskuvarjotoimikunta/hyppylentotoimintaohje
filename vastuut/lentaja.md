# Lentäjä

Lentäjän ensimmäinen ja tärkein tehtävä on lentokoneen turvallinen lentäminen. Tätä varten lentäjän tulee huolehtia kaikista niistä lentokoneen lentokelpoisuuteen, lentomenetelmiin, yhteydenpitoon ja muihin vastaaviin asioihin liittyvistä tehtävistä, joita käsitellään muualla tässä ohjeessa.

Hyppylennon turvallisuudessa on myös hyppääjien toiminnalla merkitystä. Tämän vuoksi lentäjän tulee pitää yhteyttä hyppääjiin, ja varmistaa, että nämä toimivat määräysten ja konekohtaisesti päätettyjen toimintamallien mukaan. Lentäjä on aina ilma-aluksen päällikkö, ja hyppääjien tulee pysyvien kerho- ja konekohtaisten ohjeiden lisäksi noudattaa lentäjän kuormauksen ja lennon aikana antamia ohjeita.

Lentäjällä on kuitenkin mahdollisuus vaikuttaa myös varsinaisen laskuvarjohypyn turvallisuuteen. Itse hyppytapahtuman turvallisuuteen vaikuttaa koko pokan mahdollisuus suorittaa uloshyppy hyvältä hyppylinjalta, oikeassa paikassa, oikeassa korkeudessa ja puhtaaseen ilmatilaan. Lisäksi lentäjä on käytännössä ainoa, joka voi estää hyppääjien ja lentokoneen kohtaamiset uloshypyn jälkeen. Lentäjän tulee siis varsinaisen lentämisen lisäksi huomioida ainakin seuraavat uloshyppäävien ja hypänneiden turvallisuuteen liittyvät asiat:
- Lennetyn hyppylinjan suunta ja aloituspaikka
 - Oikeaan suuntaan oikean kohdan yli lennetty linja antaa hyvän uloshyppypaikan koko pokalle
 - Oikeassa paikassa aloitettu linja ja lupa avata ovi antaa hyppääjille tilaisuuden tarkistaa linja ja suorittaa ensimmäinen uloshyppy oikealla paikalla
- Haluttu korkeus
 - Esimerkiksi osalle oppilassuorituksista on minimikorkeuden lisäksi järkevä maksimikorkeus
- Ilmatilan esteettömyys alapuolella
 - Laskuvarjohyppyjä ei pääsääntöisesti saa suorittaa pilven läpi, hyppääjät voivat ohjeistaa ajamaan linjaa pilvien väistämiseksi
 - Lentäjä on ainoa, joka kuulee muiden alueella olevien radioliikenteen
- Pudotuksen jälkeen alastulon suorittaminen turvallisesti
 - Hyppääjät eivät kykene väistämään konetta
 - Osa hyppääjistä voi olla uloshypyn jälkeen aivan muualla kuin linjan varrella (korkeat avaukset, liitopukuhyppääjät jne.)